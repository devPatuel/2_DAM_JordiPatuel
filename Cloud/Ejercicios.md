
## Activitat pràctica 1 - Identifica el model
L’objectiu d’aquesta pràctica és analitzar diferents escenaris empresarials per identificar com poden aprofitar els serveis de computació en el núvol, especialment en l’ecosistema d’AWS. Cadascun dels escenaris planteja una situació realista que et permetrà aplicar els conceptes bàsics apresos sobre la computació en el núvol, els models de desplegament i els serveis bàsics d’AWS. 

### Escenari 1: Startup de comerç electrònic
Una petita startup vol crear una plataforma de venda online. Disposen de pocs recursos econòmics, però esperen créixer ràpidament si el producte té èxit. No tenen infraestructura pròpia i volen llançar-se al mercat en menys de 2 mesos.
#### Qüestions
1. Quines característiques de la computació en el núvol encaixen millor amb les necessitats d’aquesta empresa? Justifica la teua resposta.
2. Quin model de servei (IaaS, PaaS o SaaS) creus que seria més adequat per començar? Per què?
3. A quin model de desplegament correspondria la seua solució: pública, privada o híbrida?

### Escenari 2: Empresa tradicional de logística
Una empresa consolidada que gestiona repartiments té servidors propis i un petit equip informàtic. Volen començar a modernitzar-se i traslladar algunes aplicacions al núvol, però sense deixar d’utilitzar els seus sistemes actuals.
#### Qüestions
1. Quins avantatges els pot oferir el núvol en comparació amb tindre els seus propis servidors físics?
2. Quin model de desplegament (públic, privat o híbrid) els pot anar millor per fer una transició gradual? Explica per què.
3. Quin model de servei creus que els permetria mantindre més control sobre les aplicacions? Justifica-ho amb el cas.

### Escenari 3: Desenvolupament d’un videojoc multijugador
Un equip de desenvolupadors vol llançar un videojoc en línia. Esperen que molts usuaris juguen alhora, sobretot en determinades hores. Necessiten que el sistema funcione bé quan hi ha molta activitat, però també volen estalviar diners quan no hi ha usuaris connectats.
#### Qüestions
1. Quines característiques del núvol poden ajudar a adaptar-se a moments amb molta o poca demanda?
2. Per què pot ser important el pagament per ús en aquest cas?
3. Quin model de servei creus que els podria anar millor: IaaS, PaaS o SaaS? Raona la resposta segons el cas.

### Escenari 4: Consultoria amb equips remots
Una empresa de consultoria té treballadors repartits per diferents països. Necessiten una manera de treballar de forma col·laborativa, accedir als mateixos documents i tindre entorns per provar els projectes que fan.
#### Qüestions
1. Com pot ajudar el núvol a treballar de forma col·laborativa entre diferents ubicacions?
2. Quin model de desplegament podria ser més pràctic per a una empresa d’aquest tipus?
3. Raona quin model de servei (IaaS, PaaS o SaaS) podria ajudar-los a gestionar documents i projectes a distància.
